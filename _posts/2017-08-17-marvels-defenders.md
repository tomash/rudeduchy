---
layout: post
title:  "Marvel's Defenders"
date:   2017-08-15
categories: 
location: 
tags: malt singlemalt macallan bourbon oldgranddad rye rittenhouse
image: /assets/posts/marvels-defenders.jpg
---

Kiedy piszę tę notkę dzieli nas mniej niż dwanaście godzin od światowej premiery serialu "Defenders" na Netfliksie. Jako fan kinowego (ale i komiksowego) Marvela oraz dotychczasowych seriali dziejących się w tym samym świecie co Marvel Cinematic Universe czekam jak na szpilkach.

Ponieważ whisky pojawiały się w dotychczasowych serialach, zacząłem się zastanawiać jakie whisky piłaby cała czwórka Defendersów -- lub jakie whisky po prostu mogą ich reprezentować. Z butelek jakie miałem w domu złożyłem taki oto kwartet.


<div class="post-image">
    <img src="{{ page.image }}" alt="The Defenders w butelkach" />
    <p class="post-image-caption">The Defenders w butelkach</p>
</div>

**Daredevil**a reprezentuje dwunastoletni Macallan Sherry Oak, niegdyś podstawowy single malt tej utytułowanej destylarnii. To Macallana zamawia Matt w piątym odcinku drugiego sezonu na wykwintnym przyjęciu gdzie próbuje zaimponować Elektrze. Jest to wspaniały smaczek: Macallan ma wizerunek whisky brytyjskiej klasy wyższej, z którego to wizerunku skwapliwie korzysta przy wycenianiu swoich produktów, ale to też powoduje popularność tej whisky wśród nuworyszów i osób aspirujących. Matt zamawiający tę whisky na dystyngowanej imprezie wchodzi w popularne cliché "starania się zbyt mocno" czym nieświadomie odsłania się jako gość spoza tego świata kiedy próbuje zaimponować siedzącej obok kobiecie.

**Jessica Jones** piła w swoim serialu bardzo dużo różnych, ale zawsze tanich whisky, głównie bourbonów. Jest wspaniałe zestawienie [wszystkich pitych przez JJ whisky](https://www.buzzfeed.com/danieldalton/is-it-still-ladies-night) na Buzzfeed. Najbardziej jest wyeksponowany Wild Turkey 101, kupiony tekstem "Bourbon, cheapest one you got". Czemu ta scena to bzdura ładnie jest wyjaśnione w podlinkowanym tekście, w każdym razie akurat WT 101 mi wyszedł (to jest świetny bourbon!) więc wyciągnąłem do zdjęcia innego pitego przez Jessicę bourbona, podstawowego Old Grand Dad. W wersji europejskiej ma on pojemność 0.7L oraz pękatą butelkę, stąd nie wygląda dokładnie jak butelka w serialu.

To była ta łatwiejsza połowa zestawienia. Dwaj kolejni członkowie Defenders nie są pokazani podczas picia whisky więc trochę się tu pobawię.

**Luke Cage** nie pije w swoim serialu whisky więc ciężko powiedzieć jaką by pił. Ale sam serial wspaniale pokazuje kulturę czarnoskórych, głównie jazzu granego w klubie Cottonmoutha. Skoro jazz to Nowy Orlean, a skoro Nowy Orlean to najsłynniejszy koktajl pochodzący z tego miasta, serwowany w większości klubów jazowych Sazerac. Koktajl ten oryginalnie był przygotowywany z koniaku, w końcu kulturowo Nowy Orlean był zawsze przesiąknięty kulturą francuską, ale w drugiej połowie XIX wieku francuskie winnice zostały zaatakowane przez owada zwanego Filoksera Winiec, co przetrąciło produkcję koniaku, co z kolei spowodowało że nową bazą Sazeraca została amerykańska żytnia whisky. Dodatkowo przez jakiś czas żytnia whisky jako ostrzejsza w smaku od bourbona była uważana za bardziej "macho", a przecież Luke Cage to nie tylko w przenośni najtwardszy gość z całej czwórki Defendersów. Dodatkowo Rittenhouse Rye jako świetna w smaku oraz przystępna cenowo whisky na pewno da Luke'owi kolejny temat do rozmowy z Jessicą Jones. Chociaż ich romans wielu rozmów nie potrzebował.

**Iron Fist** w komiksach jest przedstawiony w zielonym wdzianku, zielony to jego oficjalny kolor. To pierwszy powód wybrania Johnnie Walker Green Label do reprezentowania Iron Fista. Drugi jest taki, że Iron Fist pochodzi z ogólnie pojętego Zachodu ale przez kilka lat mieszkał gdzieś-w-Chinach (tak, wiem, K'un-Lun fizycznie jest gdzieś w innym wymiarze) i był niedostępny dla reszty świata. Dokładnie taki los spotkał Green Label: w 2012 roku został wycofany ze wszystkich rynków z wyjątkiem azjatyckiego (konkretnie pozostał wyłącznie na Tajwanie), dopiero w 2016 powrócił, ku zaskoczeniu wszystkich tych, którzy spisali go na straty. Wypisz-wymaluj historia Iron Fista.


Zupełnym przypadkiem wyszła z tego czwórka naprawdę niezłych whisky które mogę polecić każdemu jako reprezentanta swojej kategorii. Mam nadzieję że serial okaże się co najmniej tak samo dobry.
