---
layout: post
title:  "Spotkanie forum TTOW"
date:   2017-09-23
categories:
location: 
tags: malt singlemalt scotch tasting
image: /assets/posts/spotkanie-forum-ttow-2017.jpg
---

Na początku czerwca dołączyłem do spotkania degustacyjnego forum The Taste Of Whisky ([o którym już tu pisałem przy okazji wymieniania się próbkami whisky](/posts/2017-02-15-jak-pic-whisky-i-nie-zbankrutowac)). Zawsze miło poznać ludzi bardziej obytych w temacie, można się sporo nauczyć.

Whisky do degustacji miały być z założenia szkockimi single maltami od niezależnych rozlewników, najlepiej pełnoletnimi i w mocy beczki. Ciekawy zestaw założeń który na starcie odrzuca najpopularniejsze whisky z oferty supermarketów i większości sklepów z alkoholami. Zakupy zostały dokonane przez organizatora, Rafała, w niemieckim [The Whisky Cask](http://thewhiskycask.de) oferującym rozlanie do mniejszych butelek, dzięki temu kupienie po 200ml każdej gwarantowało rozlanie akurat na osiem osób po 25ml bez żadnych pozostałości.

Uprzedziłem że się mało znam i nie chcę wystawiać ocen, bo każda skala wydaje mi się ułomna: skala stupunktowa jest skompresowana u większości recenzentów w realny zakres 80-100 (gdzie poniżej 80 oznacza whisky kiepską), skala dziesięciopunktowa z kolei wydaje się oscylować wokół 3/10 (whisky pijalna). A przede wszystkim mam mało doświadczenia więc pewnie się zachwycę whisky przeciętną albo nie docenię wybitnej. Ale Rafał chciał pozbierać oceny w arkuszu w skali dziesięciopunktowej więc dołączyłem do zabawy.


<div class="post-image">
    <img src="{{ page.image }}" alt="wstępny plan degustacji" />
    <p class="post-image-caption">Plan degustacji.</p>
</div>


(1) Na start jako rozbiegówka posłużyła dwunastoletnia Auchentoshan, znana i lubiana za swoją łagodność whisky słodowa. Po rozgrzaniu nosów i podniebień przystąpiliśmy do degustacji właściwej.

(2) Pierwszy oficjalny kieliszek to **Glen Moray 18-letnia (wydestylowana w 1998, zabutelkowana przez The Whisky Cask)**. Beczka po bourbonie, moc nie-zapisałem.

**W nosie** cytryna, trawy, wosk pszczeli i miód, trochę lakieru akrylowego. Oleista, bogata, ciężka, z wyczuwalnymi olejkami cytrusowymi. Po dodaniu wody ujawniły się zapachy jabłka, czerwonej porzeczki i siana.
**Smak** ściągający, kwaskowaty, oleisty, skórzany, trochę brązowego cukru (demerara) i drewna.
**Finisz** okazał się krótki i rozczarowujący.

**Podsumowanie:** świetne i bogate "wejście" z przodu ust, kiepski tył (właściwie nieobecna) i finisz. **Ocena** 5-6/10.

(3) Drugi kieliszek to **Glentauchers 8-letnia (wydestylowana w 2008, zabutelkowana przez The Whisky Cask)**. Beczka po sherry oloroso pierwszego napełnienia, moc 58.4%. Będzie ciekawie, nie piłem jeszcze tak młodego single malta z beczki po sheery.

**W zapachu** sherry, rodzynki, słodkie czerwone owoce, jabłka, pomarańcze. Lekko siarkowy.
**W smaku** ściągająca, słodko-kwaśna, pomarańcza i trochę czekolady.
**Finisz** krótki, ostry i słodki.

**Podsumowanie:** trochę jak Glenfarclas 10yo i Glendronach 12yo: fajne sherry odrobinę zepsute siarką. **Ocena** 3/10.


(4) Trzeci kieliszek to **Glenlossie 19-letnia (destylacja 1997, butelkowanie The Whisky Cask)**, beczka po bourbonie, moc 54.2%.

**W zapachu** miód, bimber (kiepsko!), herbata, lakier akrylowy, mus jabłkowy.
**W smaku** herbaciana, słodkawa, chemiczna (farba? lakier?) i cierpka.
**Finisz** szorstki, ściągający, średni.

**Podsumowanie:** lakier z cukrem. Stało się tu coś złego, nie wiem co, może kiepska beczka. Nie dopiłem. **Ocena 2/10.**


(5) Czwarty kieliszek to **Auchroisk 7-letnia (destylacja 2010, The Whisky Cask)**. Beczka po porto pierwszego napełnienia, moc 52.5%. To ta nietypowo różowa na zdjęciu.

**Nos:** zasiarczona beczka, jabłko z siarką. Po ulotnieniu części siarki pojawiają się ledwo wyczuwalne zapachy wiśni, czerwonych jabłek, czerwonego wina.
**W smaku** słodkie wiśnie, a poza tym ściągnięcie i ukłucie siarkowe, nieprzyjemna.
**Finisz** ściągający i krótki.

**Podsumowanie:** siarka z cukrem. Paskudna, nie dopiłem. 1/10.


(6) **Niespodzianka pierwsza**, "whisky z worka" jak nazwał ją Rafał, dając do spróbowania bez ujawniania co to jest.
**Nos:** suszone owoce, jabłka, śliwki, rodzynki (kompot świąteczny) i czarna porzeczka. Trochę bulionu warzywnego. Jakieś słodkie wino, sherry lub madeira?
**W smaku** słodka, czerwone wino, lekko cierpka, pomarańcze.
**Finisz** długi i ciepły.

**Podsumowanie:** fajna, ciekawa, nietuzinkowa. Na pewno beczka po winie ale nie wiem po jakim. **Ocena** 4-5/10.

**Ujawnienie:** Glenturret 22yo (1994-2017), butelkowana przez WhiskyBroker, beczka to **barolo wine barique**.


(7) Piąty (oficjalny) kieliszek to **Clynelish 17-letnia (destylacja 1996, butelkowanie 2014 przez The Whisky Cask)**, beczka po bourbonie, moc 54% i wysokie oczekiwania.

**W zapachu** trawa, wosk, świeżo i "okrągło" (bez żadnego ukłucia, miła odmiana), świeże owoce, skórka jabłka, agrest. Po dodaniu wody więcej zapachów jabłkowych i trochę gruszki.
**Smak** słodki, ziołowy, oleisty, gorzkawy, kwaśny, trochę jak syrop na kaszel (dobry syrop).
**Finisz** długi, słodkawy, ziołowy i przyjemny.

**Podsumowanie:** świetna! Idealny balans słodko-kwaśno-gorzki. Bogaty nos, bogate "wejście", dużo frajdy z przodu i tyłu buzi, fajny finisz. **Ocena** 8/10 i ochota na ponowne spróbowanie kiedy indziej.


W tym miejscu, po siedmiu kieliszkach, doznałem już lekkiego stępienia zmysłów. Dlatego kolejne notki i oceny będą wyraźnie uboższe.

(8) Szósty kieliszek to **Auchroisk 24-letnia (1991-2016, The Whisky Cask)**. Beczka po sherry. Mocy nie zanotowałem.

**W zapachu** zjełczałe masło, olej, kwaśne owoce.
**W smaku** cierpka, ostra, owocowo-kwaśna.
**Finisz** ostry i krótki.

**Podsumowanie:** zaledwie poprawna. **Ocena** 2.5/10.

(9) **Niespodzianka druga**, kolejne ślepe próbowanie whisky którą Rafał wyciągnął z torby.
**Nos:** Oleiście, masło, trochę sherry, siarka.
**Smak:** cierpki i ściągający.
**Finisz** ostry i krótki.

**Podsumowanie:** kwaśna i siarkowa. **Ocena** 3/10, a i chyba zawyżona.

**Ujawnienie:** niestety nie zanotowałem.

(10) Siódmy kieliszek to **Glen Garioch 24-letnia (1996-2014, The Whisky Cask)**

**W zapachu** owoce, mnóstwo wanilii, bzy, skórka jabłka.
**W smaku** ściągająca i słodkawa.
**Finisz** ostry, ciepły i krótki.

**Podsumowanie:** poprawna, tylko poprawna, szkoda. **Ocena** 3.5/10.

(11) **Niespodzianka trzecia** okazała się kwaśna i siarkowa, nawet nie wystawiałem oceny.

(12) Ósmy, ostatni oficjalny kieliszek to **Glenrothes 30-letnia (1986-2017)**. Beczka po sherry.

**W zapachu** sherry monster (czyli rodzynki, wino, mnóstwo owoców i słodkości), zioła, goździki, lekka siarka.
**W smaku** mocna, ostra, przyprawowa, wyczuwalny cynamon.
**Finisz** średni pod każdym względem.

**Podsumowanie:** niezła, chciałbym spróbować mniej "zmęczony". **Ocena** 4.5/10.


Ogólnie bawiłem się świetnie, głównie ze względu na towarzystwo. Same whisky jak widać były różne, od rewelacyjnego Clynelisha po dziwne porażki prawdopodobnie wynikłe ze złej beczki. Niektóre z tych pozycji mam na liście do ponownego spróbowania ale ogólnie mam średnie zdanie o The Whisky Cask jako rozlewniku whisky. Butelki od Gordon&MacPhail czy Cadenhead częściej się trafiały dobre.

A dwanaście kieliszków na jedno popołudnie to dla mnie jednak za dużo w sensownej degustacji.

