---
layout: post
title:  "Promocje whisky w Carrefour i Tesco"
date:   2017-04-17
categories: 
location: 
tags: promocje
image: /assets/posts/carrefour-gazetka-kolekcja-whisky-2.jpg
---

Wygląda na to że w supermarketach skończyła się początkoworoczna posucha alkoholowa i znów można wypatrywać fajnych promocji. Tym razem wyrazy szacunku w stronę Carrefoura który proponuje bardzo dobre ceny za te trochę droższe whisky. Przyjrzyjmy się [gazetce Carrefoura "Kolekcja Whisky"](http://www.alleceny.pl/gazetka/carrefour/7024/kolekcja_whisky) ważnej do 29. maja.

Przegląd jest oczywiście subiektywny!

* Glenfiddich 12yo -- pierwszy i najpopularniejszy single malt na świecie. Moim zdaniem w tej kategorii wiekowej i cenowej są lepsze pozycje, także dla początkujących (ten Glenfiddich jest trochę kłujący, ostry jak na malta w swoim wieku) ale to jest po prostu klasyka gatunku. Dobry prezent zarówno dla kogoś kto dopiero zaczyna przygodę z single maltami jak i entuzjasty.
* Glenfiddich 15yo Solera Reserve -- w tej cenie rewelacja, przyjemnie złożona (można wąchać i wąchać) i łagodniejsza niż 12yo. Zazwyczaj kosztowała ponad dwie stówy więc 180 to dobra okazja na zapoznanie z tą butelką.
* Glenfiddich 14yo Rich Oak -- to "limited" to bzdura, ta whisky weszła do oferty Glenfiddicha w 2010 roku i ma pozostać w "core range". Próbowałem na Whisky Live Warsaw i to ciekawa whisky -- gładka, sporo przypraw i drewnianych akcentów. Za 150zł warto.
* Glengoyne 10yo -- jedna z mniejszych gorzelni nareszcie ma oficjalną dystrybucję w Polsce. Mniejsze gorzelnie mają tę zaletę że nie przycinają na jakości kompensując marketingiem (patrzę na was, Macallan i Glenlivet). Glengoyne jest dobrym tego przykładem, na Whisky Live Warsaw zachwycałem się przy ich stoisku. W tej cenie tę butelkę brałbym zamiast Glenfiddicha 12yo!
* Scapa Glansa -- tu trzeba uważać, to jest lekko torfowy eksperyment tej destylarni. Dla fanów dymnych maltów. Ja próbowałem, fanem nie jestem, wolę nietorfową Scapa Skiren.
* Benromach 10yo -- na degustacji w W&WP to był najfajniejszy z trzech Benromachów, ale że torfowe malty to nie mój klimat to nie potrafię polecić. Na plus świetny design butelki.
* Loch Lomond 12yo -- fajna whisky z ciekawej gorzelni ale, prawdę mówiąc, nic wyjątkowego.
* Macallan Amber -- wyobraźcie sobie że jeden z waszych ulubionych producentów wycofał z oferty swój najlepszy samochód, telefon czy laptopa, i zastąpił produktem wciąż niezłym ale jednak słabszym, wmawiając wam że jest równie dobry jak ten poprzedni. No więc dokładnie tak jest z serią 1824 Macallana. To niezła whisky której przyszło zastąpić swoje wybitne, starsze siostry. Dobra na pierwszy kontakt z Macallanem. Jeśli zasmakuje mam dobrą wiadomość -- Macallan przywraca do oferty swoje wybitne malty z podaniem wieku. Jeśli do supermarketów w Polsce trafi Macallan 12yo Sherry Oak albo jakiś Triple Oak, w cenach niższych niż okolice czterech stów jakie sobie teraz życzą sklepy specjalistyczne za te butelki, będziemy mieli piękne czasy.
* Tullibardine Sovereign -- piłem, polubiłem, młoda i świeża. Za tę cenę wolałbym kupić dzięsięcio-dwunastoletniego malta.
* Glenfarclas 15yo -- akurat "piętnastki" nie piłem, ale wszystkie Glenfarclasy z jakimi miałem kontakt (10yo, 12yo, 18yo, "105") były wspaniałymi, pełnymi owocowych zapachów "sherry monsterami". Zdecydowanie kupowałbym... ale pewie w Domu Whisky gdzie ta butelka jest tańsza.
* West Cork 10yo -- nie mam pojęcia.
* Nikka All Malt -- to był mój wstęp do whisky japońskich, wciąż uwielbiam, w tej cenie (japońskie są generalnie drogie) rewelacja.
* Taketsuru Pure Malt -- mam w gablotce cztery różne whisky firmy Nikka i czuję że to będzie piąta. Z całej tej gazetki ta butelka jest na szczycie mojej listy zakupów.
* Buffalo Trace -- wciąż i niezmiennie moim zdaniem najlepszy bourbon w kategorii "do 100zł" razem z Wild Turkey.
* Wild Turkey Rare Breed -- nie próbowałem, zamierzam, 94 punkty w Biblii Murraya. Ta cena jest rewelacyjna.
* Woodford Reserve -- fajny bourbon, stylowa butelka, polecam.

<div class="post-image">
    <img src="{{ page.image }}" alt="Pierwsza strona gazetki Carrefoura" />
    <p class="post-image-caption">Nareszcie promocja z single maltami na pierwszym planie!</p>
</div>

Niezły zestaw promocji przygotowało też Tesco, [sięgnijmy do "Karty Drinków i Alkoholi" Tesco](http://www.alleceny.pl/gazetka/tesco/7060/karta_drinkow_i_alkoholi) ważnej do końca kwietnia.

Wiele z whisky w tej gazetce było już przecenionych i skrótowo opisanych w [notce o promocji Tesco w grudniu 2016]({% post_url 2016-12-11-promocja-whisky-w-tesco %}), proponuję otworzyć w drugiej zakładce.

* Johnnie Walker Green Label 15yo -- nie dość że jedyny blended malt (czyli bez whisky destylowanej w kolumnie) w linii Johnnie Walker, to na dodatek w opinii nie tylko mojej "właśnie o to chodzi w blended maltach". Bardzo złożona, bogata, wspaniała, niekoniecznie dla początkujących ze względu na smak oraz cenę.
* Johnnie Walker Gold Label Reserve -- patrz notka o promocji grudniowej.
* Singleton 12yo --patrz notka o promocji grudniowej.
* Jameson -- moja ulubiona irlandzka whiskey w swojej kategorii cenowej, łagodna i jednocześnie trochę "zielona" (trawiasta, ziołowa) w charakterze, doskonała do hot toddy.
* Glenfiddich 12yo -- jeszcze taniej niż w Carrefourze, a poza tym to patrz wyżej.
* Laphroaig 10yo -- 129zł to rewelacyjna cena ale bardzo przestrzegam przed zakupem jeśli się nie zna tego smaku i charakteru, to jeden z najbardziej torfowych i "medycznych" single maltów.
* Ballantine's, Grant's, Tullamore DEW -- wspomniane w notce o promocji grudniowej.
* Wild Turkey 81 -- za 59zł jest to pozycja obowiązkowa, obok Buffalo Trace mój ulubiony bourbon w kategorii do 100zł.
* Chivas Regal 12yo -- uwielbiam, jeden z najlepszych szkockich blendów, owocowy i bogaty.
* Passport Scotch, Hankey Bannister -- pomijam, nie mam zdania.
* Jim Beam -- biały to pozycja kultowa, uważam że w tym zakresie cen bourbony miażdżą tanie, szkockie blendy. Double Oak -- już się zachwycałem w notce o promocji grudniowej.
* Johnnie Walker Blender's Batch Red Rye Finish -- słyszę same dobre opinie, muszę wreszcie spróbować.
* Johnnie Walker Red, Black, Double Black -- klasyki gatunku, albo się je zna i lubi, albo się zna i nie lubi, a jeśli się nie zna -- to lepiej spróbować przed kupieniem całej butelki bo są specyficzne.


