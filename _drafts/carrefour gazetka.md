Glenfiddich 12yo: pierwszy i najpopularniejszy single malt na świecie. Moim zdaniem w tej kategorii wiekowej i cenowej są lepsze pozycje, także dla początkujących (ten Glenfiddich jest trochę kłujący, ostry jak na malta w swoim wieku) ale to jest po prostu klasyka gatunku. Dobry prezent zarówno dla kogoś kto dopiero zaczyna przygodę z single maltami jak i entuzjasty.
Glenfiddich 15yo Solera Reserve: w tej cenie rewelacja, przyjemnie złożona (można wąchać i wąchać) i łagodniejsza niż 12yo.
Glenfiddich 14yo Rich Oak: to "limited" to bzdura, ta whisky weszła do oferty Glenfiddicha w 2010 roku i ma pozostać w "core range". Próbowałem na Whisky Live Warsaw i to ciekawa whisky: gładka, sporo przypraw i drewnianych akcentów. Za 150zł warto.
Glengoyne 10yo: jedna z mniejszych gorzelni nareszcie ma oficjalną dystrybucję w Polsce. Mniejsze gorzelnie mają tę zaletę że nie przycinają na jakości kompensując marketingiem (patrzę na was, Macallan i Glenlivet). Glengoyne jest dobrym tego przykładem, na Whisky Live Warsaw zachwycałem się przy ich stoisku. W tej cenie tę butelkę brałbym zamiast Glenfiddicha 12yo!
Scapa Glansa: tu trzeba uważać, to jest lekko torfowy eksperyment tej destylarni. Dla fanów dymnych maltów. Ja próbowałem, fanem nie jestem.
Benromach 10yo: na degustacji w W&WP to był najfajniejszy z trzech Benromachów, ale że torfowe malty to nie mój klimat to nie potrafię polecić. Na plus świetny design butelki.
Loch Lomond 12yo: fajna whisky z ciekawej gorzelni ale, prawdę mówiąc, nic wyjątkowego.
Macallan Amber: wyobraźcie sobie że jeden z waszych ulubionych producentów wycofał ze swojej oferty swój najlepszy samochód, telefon czy laptopa, i zastąpił produktem wciąż niezłym ale wyraźnie słabszym, wmawiając wam że jest równie dobry jak ten poprzedni. No więc dokładnie tak jest z serią 1824 Macallana. To niezła whisky której przyszło zastąpić swoje wybitne, starsze siostry. Jeśli zasmakuje mam dobrą wiadomość: Macallan przywraca do oferty swoje wybitne malty z podaniem wieku.
Tullibardine Sovereign: piłem, polubiłem, młoda i świeża, za tę cenę wolałbym kupić dzięsięcio-dwunastoletniego malta.
Glenfarclas 15yo: akurat "piętnastki" nie piłem, ale wszystkie Glenfarclasy z jakimi miałem kontakt (10yo, 12yo, 18yo, "105") były wspaniałymi, pełnymi owocowych zapachów "sherry monsterami". Zdecydowanie kupowałbym... ale pewie w Domu Whisky gdzie ta butelka jest tańsza.
West Cork 10yo: nie mam pojęcia.
Nikka All Malt: to był mój wstęp do whisky japońskich, wciąż uwielbiam, w tej cenie (japońskie są generalnie drogie) rewelacja.
Taketsuru Pure Malt: mam w gablotce cztery różne whisky Nikka i czuję że to będzie piąta. Z całej tej gazetki na szczycie mojej listy zakupów.
Buffalo Trace: wciąż i niezmiennie moim zdaniem najlepszy bourbon w kategorii "do 100zł" razem z Wild Turkey.
Wild Turkey Rare Breed: nie próbowałem, zamierzam, ta cena jest absolutnie rewelacyjna.
Woodford Reserve: fajny bourbon, stylowa butelka, polecam.
