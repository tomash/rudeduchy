---
layout: post
title:  "Grant's 12 Year Old Blended Scotch Whisky"
date:   2017-02-08
categories: 
location: 
tags: blended scotch grants
image: /assets/posts/grants-12yo.jpg
---

To jedna z tych dziwnych pod względem dostępności i obecności whisky. W Polsce znajduję ją w każdym dobrze wyposażonym w whisky hipermarkecie, choć wydaje się powoli wypierana przez Grant's Select Reserve pakowaną w identyczną butelkę i prawie identyczną etykietę. [Na MasterOfMalt](https://www.masterofmalt.com/whiskies/william-grant/grants-12-year-old-whisky/) ma zaledwie cztery opinie i adnotację "not often seen on these shores". [Na WhiskyForEveryone](http://whiskyforeveryone.blogspot.com/2010/06/have-just-tried-grants-blended-whisky.html) twierdzą, że jest niedostępna w Wielkiej Brytanii, co by wyjaśniało jej kiepską obecność w łyskowych internetach. Nie sądzę też, żeby była specjalnie popularna tam gdzie jest dostępna: przy swojej cenie w okolicach 100-120zł jest dwa razy droższa od podstawowych blendów Grant's, a jednocześnie blisko ceny podstawowego dwunastoletniego Glenfiddicha cieszącego się, jako popularny single malt, o wiele większym uznaniem. Moim zdaniem uznaniem przesadzonym, ale to temat na osobny wpis.

Mnie dwunastoletnia wersja Grant's zaciekawiła, bo z informacji marketingowych wynika że jest to blend whisky słodowych i zbożowych w stosunku 50:50, a to sporo whisky słodowych jak na blend, co oznacza że powinny być całkiem wyczuwalne lekkie, owocowe aromaty z jakich znane są dwunastoletnie whisky jednosłodowe Glenfiddich, Balvenie czy Kininvie. W końcu WG&S posiada cztery destylarnie whisky słodowej, z czego najnowsza Ailsa Bay nie ma jeszcze desylatów dwunastoletnich, a nie jest tajemnicą że do mieszania najlepsze ekonomicznie są produkty własnej grupy kapitałowej.

Dzięki tej whisky dowiedziałem się empirycznie czemu przed nalaniem whisky należy zamieszać w butelce przynajmniej jednokrotnym obróceniem do góry dnem. Wpierw tego nie zrobiłem, po nalaniu do kieliszka wydawała się nudna i płaska: słodka, miodowa, trochę toffi i tyle. Sztuką byłoby zrobienie tak nudnej, dwunastoletniej szkockiej, bo jak pokazał [Grant's Elementary Oxygen 8yo]({% post_url 2017-01-06-grants-elementary-oxygen-8yo %}) nawet [1] whisky zbożowa po ośmiu latach w beczce po bourbonie będzie miała sporo do pokazania. Coś tu się nie zgadzało. Dopiero później machnąłem i obróciłem butelkę kilka razy -- i nagle w kieliszku pojawiła się zupełnie inna whisky.

<div class="post-image">
    <img src="{{ page.image }}" alt="Grant's 12yo blended scotch whisky" />
    <p class="post-image-caption">Czasem warto zamieszać.</p>
</div>

Zaczyna się owocowych zapachów kwaśnych. Czerwone i zielone jabłka, kwaśne wiśnie i agrest, cytryny, skórki jabłkowe (charakterystyczne woskowo-olejkowe aromaty), do tego miód i płatki zbożowe. Gdzieś w tle jest jakiś zapach bardziej charakterny, ale za słaby żeby stwierdzić czy to skóra i tytoń, czy lekki dym. Dużo frajdy dla nosa!

W smaku jest znów owocowa, kwaśna i słodka, trochę ściągająca i skórzana. Finisz jest średnio długi, przyjemny, wytrawny (a nawet lekko tytoniowy). Po wszystkim pozostaje posmak jabłek.

Bardzo dobry przykład blendu "premium" (czyli klasa średnia), o słusznym wieku, który może konkurować z podstawowymi single maltami, zwłaszcza pod względem złożoności. Bardziej owocowy i mniej dymny niż jego rówieśnik Johnnie Walker Black 12yo, zwycięstwo jednego lub drugiego to kwestia osobistych preferencji. Tylko nie pomylcie z Grant's Select Reserve który ma zupełnie inny profil smakowy (bliższy opisywanemu już tutaj Grant's Elementary Carbon)



* [1] "nawet", bo whisky zbożowa jest uważana mylnie za nudną i bez wyrazu
